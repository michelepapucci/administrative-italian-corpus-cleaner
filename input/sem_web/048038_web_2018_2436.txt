| Informazioni     La materia degli appalti è disciplinata dal codice dei contratti pubblici (D.Lgs. 50/2016) che raccoglie in modo organico la disciplina vigente dei contratti aventi per oggetto l'acquisizione di servizi, prodotti, lavori ed opere. 	Nel codice sono stabiliti, tra gli altri: i requisiti di ordine generale e di natura economica e tecnica che i concorrenti devono possedere; le procedure per l'individuazione degli offerenti; i criteri di selezione delle offerte;  la predisposizione del bando, i termini, le modalità di svolgimento della gara. 	Le procedure per l'individuazione degli offerenti si distinguono in procedure aperte (in cui ogni operatore economico può presentare un'offerta) e procedure ristrette ( in cui possono presentare un'offerta soltanto gli operatori economici invitati). 	La migliore offerta può essere selezionata con il criterio del prezzo più basso o dell'offerta economicamente più vantaggiosa in relazione alle caratteristiche della prestazione da acquisire e qualora sia opportuno considerare il rapporto qualità-prezzo. 	La scelta della procedura più idonea deve essere motivata dal Responsabile del Servizio proponente nella determinazione a contrarre, con il fine di raggiungere l'obiettivo, garantire l'economicità delle iniziative e la speditezza, correttezza e trasparenza dell'azione amministrativa. 	A seconda del valore i contratti sono definiti di rilevanza comunitaria (per servizi e forniture di importo pari o superiore ad € 209.000,00 - per lavori di importo pari o superiore a € 5.225.000,00). 	Alle ipotesi sopra delineate si aggiungono gli affidamenti degli appalti tramite le procedure negoziate, ammesse fino al valore di € 209.000,00. 	Per quanto riguarda le modalità procedimentali per l'affidamento delle 'procedure negoziate', è stabilita la regola che la procedura avvenga tra almeno cinque operatori, salva la possibilità di affidamento diretto da parte del responsabile del procedimento, per appalti di importo inferiore a 40.000,00 euro. Le amministrazioni, per l'individuazione dei soggetti da invitare, istituiscono Elenchi di operatori economici ovvero ricorrono ad indagini di mercato nel rispetto del criterio di rotazione. 	L'affidamento operato tramite procedura negoziata, nonostante il carattere semplificato, rimane una procedura negoziata, pertanto soggiace all'osservanza dei principi posti dal Codice. 	Le stazioni appaltanti devono assicurare comunque che tali procedure avvengano nel rispetto del principio della massima trasparenza, contemperando altresì l'efficienza dell'azione amministrativa con i principi di parità di trattamento, non discriminazione e concorrenza tra gli operatori economici. 	   	Viene quindi trasmessa una lettera di invito/bando di gara contenente gli elementi essenziali della prestazione nonché i modelli per le eventuali ulteriori dichiarazioni, sulla base del Capitolato speciale approvato dal Responsabile del Servizio proponente. 	L'espletamento della procedura viene svolto da una Commissione di gara composta da tre membri che può essere integrata con altri membri esperti in materia anche esterni all'ente. 	La Commissione conclude le operazioni  di gara approvando la graduatoria risultante dallo svolgimento della procedura. Il verbale di gara nel quale sono descritte le operazioni svolte secondo il loro ordine cronologico,  viene trasmesso al Responsabile del Servizio competente alla stipulazione del relativo contratto che provvederà, con proprio atto, all'aggiudicazione ed all'impegno di spesa.      	Prima di stipulare il contratto si procede, con le modalità previste dalla vigente normativa, alla verifica circa le dichiarazioni sul possesso dei requisiti generali e speciali dichiarati in sede di gara, alla pubblicazione dell'avviso di post informazione mediante la pubblicazione sul profilo del committente degli estremi della procedura, dei partecipanti, del soggetto aggiudicatario e del prezzo offerto.       | Normativa di riferimento     D.Lgs. 50/2016              || Ufficio:    C.U.G.    | Referente:    Francesca Ravaglia    | Orario di apertura:    lunedì e giovedì ore 8.30-12.30; 16.00-18.30