| Descrizione |   EDUCARE ATTRAVERSO IL MOVIMENTO    “ Educare attraverso il movimento ” è l’ampliamento del progetto “Giocosport”, attivato nel lontano anno scolastico 1992/1993 in collaborazione con il Comune di Sesto Fiorentino, il Provveditorato agli studi di Firenze, il CONI, i tre Circoli Didattici di Sesto ed alcune associazioni sportive del territorio.  Il “ Giocosport ” nacque rivolto agli alunni del secondo ciclo della scuola elementare di tutte le scuole sestesi con l'obiettivo primario di proporre ai bambini di questa fascia d'età essenzialmente "il gioco", inteso sia come semplice attività ludica "fare per il gusto del fare", sia come attività finalizzata "fare per il gusto di raggiungere un obiettivo", sia come "gioco sportivo" in cui "il fare è strutturato da regole".  	Le otto discipline proposte (basket, pallavolo, baseball, atletica, bocce, rugby, karate, calcio) vengono presentate dagli operatori messi a disposizione dalle associazioni sportive del territorio che aderiscono al progetto, e da qualificati insegnanti diplomati ISEF. 	Il ruolo svolto dalle società sportive è quello di presentare un ampio ventaglio di proposte motorie, attraverso interventi che arricchiscono le conoscenze dei bambini e degli insegnanti, al fine di migliorare la motricità di base con esperienze via via più specifiche, creando nel bambino una "disponibilità" non solo motoria ma anche psicologica a "voler fare".  Detta fase prevede momenti di verifica a fine anno scolastico, a partire dalle classi seconde elementari, per le quali è prevista una manifestazione di verifica delle discipline rugby ed arti marziali.   Nel dettaglio:   	-  per le classi terze  è previsto il “ Mani&Piedi ”, per le discipline del calcio e della pallavolo, che si svolge in tre mattine consecutive solitamente nel mese di Aprile sul campo in erba sintetica dello Stadio Comunale;   	-  per le classi quarte  si ripete l’ormai consolidata “ Festa di Maggio ”, manifestazione che si svolge nel Parco Comunale di Villa Solaria, in  tre mattine consecutive del mese di Maggio. I bambini si esibiscono in coreografie, di loro ideazione, con l'utilizzo di semplici attrezzi o del solo corpo; le classi si misurano poi in giochi di squadra, scelti fra quelli che riproducano gesti tecnici e che richiedano abilità motorie acquisite durante gli incontri con gli operatori sportivi (palla-base, palla rilanciata, percorsi, ecc.);  -  per le classi quinte  si organizza il “ Triathlon und.12 ”, gara di triathlon tra squadre miste con alunni di scuola elementare e di prima media, che si misurano in tre prove (60 mt., lancio del vortex, salto in lungo) all’interno dell’impianto polivalente “Danilo Innocenti”.  	Da alcuni anni sono stati inseriti nel progetto i cosiddetti  “ Laboratori dell’attività motoria di Circolo ”, attraverso i quali tutte le classi, a partire dalle prime elementari, realizzano un percorso formativo strutturato in incontri settimanali con gli operatori sportivi. 	Tutte le attività proposte sin ora hanno riscontrato sempre un enorme successo arrivando a coinvolgere ogni anno oltre 2.500 ragazzi.  L'Ufficio Servizi Sportivi del  Comune di Sesto Fiorentino coordina il lavoro di tutti i soggetti coinvolti, mette a disposizione gli impianti sportivi, fornisce il servizio di trasporto e organizza momenti di gioco e di verifica per i bambini anche con la distribuzione di medaglie, gadgets e premi per tutti i partecipanti.       TUTTI GIU’ PER TERRA    La lunga esperienza di acquaticità nella Piscina Comunale promossa da questa Amministrazione  negli ultimi anni ha visto una graduale riduzione delle classi di scuola materna, per ragioni logistiche ed organizzative.  Ciò ha spinto il Comune di Sesto Fiorentino a considerare l’idea di modificare tale attività di acquaticità sostituendola con una  più ampia proposta, da svolgere nei plessi scolastici, mantenendo lo stesso obiettivo dell’approccio motorio corretto nella fascia di età 3-6 anni.  	Nel contempo, su sollecitazione dell’Assessorato ai Servizi Sociali e dopo vari incontri con fisioterapisti, assistenti sociali ed operatori dell’Associazionismo Sestese, è emersa la  necessità di formulare una adeguata offerta motoria anche alla generalità dei soggetti disabili del territorio sestese.  	E partendo dai più piccoli, nella convinzione che un approccio motorio fin dai primi anni di vita costituisca un fondamentale mezzo di prevenzione del disagio, nel settembre 2008 è nato  “Tutti giù per terra!”, un’attività di psicomotricità  rivolta ai bambini di scuola materna  curata da operatori qualificati messi a disposizione dall’Associazionismo Sestese, da svolgersi un giorno la settimana, durante l’orario scolastico, nel plesso scolastico di pertinenza.  La psicomotricità studia ed educa l’attività psichica attraverso il movimento del corpo, ed è un ottimo mezzo per prevenire e combattere il disagio fin dai primi anni di vita.  	Una prima sperimentazione è stata avviata a partire dall’anno scolastico 2008/2009 nelle classi di un Circolo Didattico con presenza di bambini disabili o con altro disagio attraverso  interventi realizzati da operatori laureati in Scienze Motorie   e negli anni a venire ha riscontrato sempre più successo, sino a diventare un progetto ricorrente con sempre maggiori adesioni centrando in pieno l’obiettivo finale  dell’Amministrazione, visto l’alto gradimento degli insegnanti, dei genitori e soprattutto dei bambini, che è quello di  coinvolgere gradualmente nel progetto tutti gli alunni di questa fascia di età.                                    |          |   Educazione Motoria     |   Ufficio:    Servizio Sportivo     |   Referente:    Alice Ballerini - Letizia Giampieri     |   Responsabile:    Roberta Pulcinelli     |   Indirizzo:    Via Gramsci, 282     |   Tel:    0554496617 – 0554496618     |   Fax:    0554496620-0554493043     |   E-mail:    a.ballerini@comune.sesto-fiorentino.fi.it; l.giampieri@comune.sesto-fiorentino.fi.it     |   Orario di apertura:    Lunedi ore 8,30 - 13,30; Martedì ore 15,00 - 18,00; Mercoledì ore 8,30 - 13,30; Giovedì ore 15,00 - 18,00