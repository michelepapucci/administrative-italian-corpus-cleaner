| Informazioni     Istituite nove corse che permettono di collegare San Casciano, Impruneta, Greve, Barberino e Tavarnelle  Per la prima volta si attiva un sistema di corse che collega internamente i territori  Nasce la Circolare del Chianti. Svolta storica, di rilievo sociale e turistico, per i comuni del Chianti che per la prima volta, in via sperimentale, si dotano di una rete di collegamenti interni attraverso il potenziamento del servizio di trasporto pubblico locale. Impruneta, San Casciano, Greve ma anche Tavarnelle e Barberino, potranno essere facilmente raggiungibili grazie all'attivazione di nove corse che consentono di collegare fra loro i territori del Chianti.  L'operazione chiave che ha portato all'attivazione della Circolare del Chianti è l'istituzione di un sistema di corse scolastiche, introdotto al fine di agevolare gli studenti, che possono essere utilizzate anche dai cittadini e dai turisti che visitano il territorio.  Le corse sono attive tutti i giorni escluso il sabato dalle ore 8.20 alle ore 15.30 ogni mezz'ora circa ad eccezione della pausa pranzo. La prima è alle ore 8.20 e percorre il tragitto Impruneta, Strada Greve, la seconda alle ore 8.45 Greve, Ferrone, Falciani, San Casciano, la terza alle ore 9.30 San Casciano, Falciani, Ferrone, Greve, segue la corsa delle ore 10 Greve, Ferrone, Falciani, San Casciano. Alle ore 10.30 il tragitto interno attraversa San Casciano, Falciani, Ferrone e Greve. L'ultima della mattinata è prevista alle 11 con la linea interna Greve, Strada in Chianti, Impruneta. Le corse riprendono alle ore 14.30 con il collegamento Impruneta, Strada, Greve, seguito dagli ultimi due in programma alle ore 15 (Greve, Ferrone, Falciani, San Casciano) e alle ore 15.30. In quest'ultimo caso il collegamento permette di raggiungere San Casciano, Falciani, Ferrone e Greve. Le corse si intersecano con le corse di linea per raggiungere Tavarnelle e Barberino.              |