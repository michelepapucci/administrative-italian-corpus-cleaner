| Informazioni     Le origini del Teatro Comunale Regina Margherita di Marcialla risalgono al XVIII secolo. Secondo alcune ricerche condotte presso l'Archivio di Stato di Firenze, sarebbe stata rilevata la presenza di una conduzione a carattere di impresa già dal 1756, ma notizie più certe collocano l'effettivo funzionamento dello stabile al secolo successivo. Uno dei personaggi a cui maggiormente si lega il nome del teatro è Vittorio Brandi, medico condotto di Marcialla, ma anche capo della banda musicale e direttore della Società Filodrammatica. A lui, appassionato cultore di musica e teatro, nel 1892, un anno prima della sua morte, venne dedicata una lapide che ancora oggi è leggibile all'esterno del teatro, sopra l'ingresso principale. Nonostante l'iniziativa fosse stata promossa dalla famiglia Brandi, fu una società costituita da un gruppo di cittadini a finanziare l'attività teatrale negli anni successivi. Durante il periodo fascista il Teatro divenne uno spazio per il dopolavoro del partito Nazionale Fascista. E' da quì che ha inizio il lungo e graduale decadimento dell'edificio che prima venne trasformato in sala cinematografica, poi chiuso e ridotto, a partire dagli anni '70-80 a deposito di materiali.  Il Teatro, che occupa una superficie dicirca 100 mq e dispone di 60 posti in platea e 38 in galleria è stato recentemente restaurato e si presenta in una veste completamente rinnovata.  Attualmente è gestito dall'Associazione Culturale Marcialla. L'Associazione si occupa di tutti gli aspetti inerenti l'attività teatrale, sia sul piano tecnico che artistico ed ha come obiettivi:  - avvicinare ed educare il pubblico al teatro  - incrementare la ricerca nelle varie discipline dello spettacolo  - costruire collaborazioni con altre realtà, anche a livello internazionale  - offrire all'amministrazione pubblica e agli istituti scolastici uno spazio organizzato dove poter svolgere attività e rappresentazioni.              || Ufficio:    Teatro Regina Margherita    | Indirizzo:    Via Amelindo Mori, 20 Marcialla (Barberino Val d'Elsa)    | Tel:    055 8074348    | Fax:    055 8074348    | E-mail:     info@teatromargherita.org